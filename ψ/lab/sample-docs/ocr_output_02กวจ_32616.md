---
source_file: 02_กวจ_32616_270764_ข้อหารือการแต่งตั้งคณะกรรมการหรือเจ้าหน้าที่ฯ.pdf
type: "ข้อหารือ กวจ."
date: "2564-07-27"
ref_number: "ที่ กค (กวจ) ๐๔๐๕.๒/๓๒๖๑๖"
topic: "เรื่อง ข้อหารือการแต่งตั้งคณะกรรมการหรือเจ้าหน้าที่หรือบุคคลใดบุคคลหนึ่งในการจัดทำแบบรูปรายการงานก่อสร้าง"
signer: "นายประภาศ คงเอียด"
tags: [จัดซื้อจัดจ้าง, งานก่อสร้าง, คณะกรรมการ, เจ้าหน้าที่, แบบรูปรายการงานก่อสร้าง]
law_section: ["พ.ร.บ.จัดซื้อจัดจ้างฯ พ.ศ. ๒๕๖๐ มาตรา ๖๐", "ระเบียบกระทรวงการคลังฯ พ.ศ. ๒๕๖๐ ข้อ ๒๑"]
file_id: "1Nt6ZOebo5w8P1ySNFzxnpbIr6c3eXO1V"
file_url: "https://drive.google.com/file/d/1Nt6ZOebo5w8P1ySNFzxnpbIr6c3eXO1V/view"
---

# เรื่อง ข้อหารือการแต่งตั้งคณะกรรมการหรือเจ้าหน้าที่หรือบุคคลใดบุคคลหนึ่งในการจัดทำแบบรูปรายการงานก่อสร้าง

## ข้อเท็จจริง
ตามหนังสือที่อ้างถึง องค์การบริหารส่วนตำบลเคียนซา (อบต. เคียนซา) อำเภอเคียนซา จังหวัดสุราษฎร์ธานี แจ้งว่า ได้ดำเนินการจัดจ้างโครงการก่อสร้างถนน คสล. ในพื้นที่ของ อบต. เคียนซา และโครงการปรับปรุงซ่อมแซมอาคารสำนักงานของ อบต. เคียนซา ในปีงบประมาณ พ.ศ. ๒๕๖๔ ซึ่งในกระบวนการซื้อหรือจ้างต้องดำเนินการตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. ๒๕๖๐ ประกอบกับระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. ๒๕๖๐ ข้อ ๒๑ วรรคสาม กำหนดว่า “ในการจ้างก่อสร้าง ให้หัวหน้าหน่วยงานของรัฐแต่งตั้งคณะกรรมการขึ้นมาคณะหนึ่ง หรือจะให้เจ้าหน้าที่หรือบุคคลใดบุคคลหนึ่งจัดทำแบบรูปรายการงานก่อสร้าง หรือจะดำเนินการจ้างตามความในหมวด ๔ งานจ้างออกแบบหรือควบคุมงานก่อสร้างก็ได้” ซึ่ง อบต. เคียนซา เห็นว่าระเบียบฯ ไม่ได้กำหนดคุณสมบัติเฉพาะของบุคคลผู้จัดทำแบบรูปรายการงานก่อสร้าง ประกอบกับ อบต. เคียนซา มีเจ้าหน้าที่ผู้ปฏิบัติงานจำนวนจำกัด หรือมีเจ้าหน้าที่ไม่เพียงพอที่จะแต่งตั้งให้ปฏิบัติงานได้ครบถ้วนทุกหน้าที่โดยไม่ซ้ำกัน อบต. เคียนซา จึงจำเป็นต้องแต่งตั้งหรือมอบหมายงานให้เจ้าหน้าที่คนเดียวรับผิดชอบงานในหลายหน้าที่ และกรณีดังกล่าวยังไม่มีแนวทางปฏิบัติที่ชัดเจนเพียงพอที่จะพิจารณาดำเนินการตามอำนาจหน้าที่ให้เป็นไปโดยถูกต้องครบถ้วนได้ อบต. เคียนซา จึงขอหารือ ดังนี้

## ประเด็นข้อหารือ
๑. บุคคลที่จะได้รับการแต่งตั้งเป็นคณะกรรมการจัดทำแบบรูปรายการงานก่อสร้างนั้น จะต้องมีความรู้หรือสำเร็จการศึกษาในด้านงานช่างก่อสร้างโดยตรงหรือไม่ และต้องมีใบอนุญาตประกอบวิชาชีพด้วยหรือไม่ อย่างไร
๒. เจ้าหน้าที่ผู้จัดทำปริมาณงานก่อสร้างในโครงการก่อสร้างนั้นไปแล้ว จะได้รับการแต่งตั้งให้เป็นคณะกรรมการจัดทำแบบรูปรายการงานก่อสร้างโครงการนั้นอีกได้หรือไม่ อย่างไร
๓. กรณีงานก่อสร้างประเภทใดที่ได้มีการกำหนดแบบมาตรฐานงานก่อสร้างนั้นเอาไว้แล้ว จะต้องดำเนินการแต่งตั้งคณะกรรมการหรือแต่งตั้งเจ้าหน้าที่ในการจัดทำแบบรูปรายการงานก่อสร้างในงานก่อสร้างประเภทนั้นอีกหรือไม่

## ข้อวินิจฉัย
๑. กรณีข้อหารือ ๑ ตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. ๒๕๖๐ มาตรา ๖๐ วรรคหนึ่ง บัญญัติว่า “ก่อนดำเนินการจัดจ้างงานก่อสร้างตามวิธีการตามมาตรา ๕๕ หน่วยงานของรัฐต้องจัดให้มีแบบรูปรายการงานก่อสร้างซึ่งหน่วยงานของรัฐจะดำเนินการจัดทำเอง หรือดำเนินการจัดจ้างตามหมวด ๘ งานจ้างออกแบบหรือควบคุมงานก่อสร้างก็ได้” ประกอบกับ หนังสือกระทรวงมหาดไทย ด่วนที่สุด ที่ มท ๐๘๐๘.๒/ว ๕๙๙๔ ลงวันที่ ๔ ตุลาคม ๒๕๖๒ เรื่อง การปฏิบัติ ตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. ๒๕๖๐ กรณีการจัดทำและจัดจ้างแบบรูปรายการงานก่อสร้าง ดังนั้น กรณีนี้องค์การบริหารส่วนตำบลเคียนซา (อบต. เคียนซา) จึงต้องพิจารณาดำเนินการตามหนังสือกระทรวงมหาดไทยต่อไป
๒. กรณีข้อหารือ ๒ และ ๓ ตามระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. ๒๕๖๐ ข้อ ๒๑ วรรคสาม กำหนดว่า “ในการจ้างก่อสร้าง ให้หัวหน้าหน่วยงานของรัฐแต่งตั้งคณะกรรมการขึ้นมาคณะหนึ่ง หรือจะให้เจ้าหน้าที่หรือบุคคลใดบุคคลหนึ่งจัดทำแบบรูปรายการงานก่อสร้าง หรือจะดำเนินการจ้างตามความในหมวด ๔ งานจ้างออกแบบหรือควบคุมงานก่อสร้างก็ได้” จากหลักการดังกล่าว อบต. เคียนซา จึงต้องดำเนินการแต่งตั้งคณะกรรมการหรือเจ้าหน้าที่หรือบุคคลใดบุคคลหนึ่ง เป็นผู้รับผิดชอบในการจัดทำแบบรูปรายการงานก่อสร้างให้เป็นไปตามระเบียบฯ ข้อ ๒๑ วรรคสาม

## สรุปข้อวินิจฉัย
- กรณีการจัดทำแบบรูปรายการงานก่อสร้าง อบต. เคียนซา ต้องพิจารณาดำเนินการตามหนังสือกระทรวงมหาดไทย ด่วนที่สุด ที่ มท ๐๘๐๘.๒/ว ๕๙๙๔ ลงวันที่ ๔ ตุลาคม ๒๕๖๒
- อบต. เคียนซา ต้องดำเนินการแต่งตั้งคณะกรรมการ หรือเจ้าหน้าที่ หรือบุคคลใดบุคคลหนึ่ง เป็นผู้รับผิดชอบในการจัดทำแบบรูปรายการงานก่อสร้าง ให้เป็นไปตามระเบียบกระทรวงการคลังฯ พ.ศ. ๒๕๖๐ ข้อ ๒๑ วรรคสาม

## ข้อกฎหมายที่เกี่ยวข้อง
- **พระราชบัญญัติการจัดซื้อจัดจ้างและการบริหารพัสดุภาครัฐ พ.ศ. ๒๕๖๐ มาตรา ๖๐:** กำหนดให้หน่วยงานของรัฐต้องจัดให้มีแบบรูปรายการงานก่อสร้างก่อนดำเนินการจัดจ้าง
- **ระเบียบกระทรวงการคลังว่าด้วยการจัดซื้อจัดจ้างและการบริหารพัสดุภาครัฐ พ.ศ. ๒๕๖๐ ข้อ ๒๑:** กำหนดให้หัวหน้าหน่วยงานของรัฐแต่งตั้งคณะกรรมการ หรือเจ้าหน้าที่ หรือบุคคลใดบุคคลหนึ่งจัดทำแบบรูปรายการงานก่อสร้าง
- **หนังสือกระทรวงมหาดไทย ด่วนที่สุด ที่ มท ๐๘๐๘.๒/ว ๕๙๙๔ ลงวันที่ ๔ ตุลาคม ๒๕๖๒:** เรื่อง การปฏิบัติ ตามพระราชบัญญัติการจัดซื้อจัดจ้างและการบริหารพัสดุภาครัฐ พ.ศ. ๒๕๖๐ กรณีการจัดทำและจัดจ้างแบบรูปรายการงานก่อสร้าง
